---
title: Bhante Sujiva
levelUp: "autori.html"
---

# Bhante Sujiva

<img src="/images/bhante-sujiva.png" class="autori-photo"
/>

Bhante Sujiva (správný přepis by měl být Sudžíva, nar. 1951) je théravádový buddhistický mnich (samanéra) a celosvětově proslulý učitel buddhistické meditace vipassaná a mettá. Kromě výuky meditačních technik přednáší mimo jiné i o buddhistické filozofii – abhidhammě. Je také autorem mnoha publikací o buddhistické meditaci a několika básnických sbírek.<br><br>

Bhante Sujiva vyrostl v početné čínské rodině v největším městě Malajsie Kuala Lumpur. Na vysoké škole (University of Malaya) vystudoval zemědělství se zaměřením na botaniku a lesní hospodářství. Během studentských let se začal zajímat o buddhismus a různé techniky meditace. Jeho zájem o buddhismus a meditaci se prohloubil natolik, že po úspěšném zakončení studia v roce 1975 se stal buddhistickým mnichem.
<br><br>

Během svého mnišského tréninku praktikoval pod různými učiteli z Malajsie, Barmy (současný Myanmar) a Thajska. Mezi jeho učitele mimo jiné také patřil ctihodný Sajadó U Pandita ze slavného meditačního centra Sasana Yeiktha (Mahasi Buddhist Meditation Centre) v barmském Rangúnu.<br><br>

Při pobytu v džungli v Sarawaku (východní Malajsie) onemocněl malárií a jeho zdraví ho přinutilo se usadit. Založil poustevnu Santisukharama v Kota Tinggi, Johoru (Malajsie), kde od roku 1984 začal sám vyučovat meditaci vipassaná a mettá. Následně vedl také mnoho meditačních kurzů po celé zemi a inspiroval založení dalších meditačních center v Malajsii.<br><br>

Významným milníkem v jeho učitelské činnosti byl rok 1995, kdy začal vyučovat meditaci i v zahraničí. Od té doby již vedl kurzy v Austrálii, na Novém Zélandu, v Hongkongu, mnoha zemích Evropy a Spojených států. Od roku 1999 vyučoval meditaci vipassaná a mettá také v Česku a na Slovensku. V současnosti působí v italském meditačním centru <a href="https://www.piandeiciliegi.it/it/">Centro Meditazione Pian dei Ciliegi</a> <br><br>

<div class="licence-v-paticce">
Tento článek je publikován za podmínek licence <a href="https://creativecommons.org/licenses/by-sa/3.0/">CC-BY SA</a>. Byl převzat <a href="https://cs.wikipedia.org/wiki/Sujiva">z Wikipedie</a> a následně byl doplněn.</a>
</div>
