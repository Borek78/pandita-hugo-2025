---
title: Mniši a mnišky - klášterní instituce v buddhismu
levelUp: "knihy/dobre-otazky-dobre-odpovedi.html"
---

# 10. Mniši a mnišky

<b>Klášterní instituce je v buddhismu velmi důležitá. Jaký smysl života mají mnišky a mniši a jak by se měli chovat?</b><br>

Když Buddha zakládal řád mnichů a mnišek, bylo jeho záměrem vytvořit
prostředí, ve kterém by byl duchovní život a rozvoj jednodušší.<br><br>

Komunita laiků poskytuje mnichům a mniškám základní potřeby – jídlo, oblečení, léky a přístřeší – aby mohli věnovat svůj čas studiu a praktikování Dhammy. Střídmý a jednoduchý život v klášteře vede k vnitřnímu klidu a meditaci.<br><br>

Na oplátku se od mnichů očekává, že se podělí s komunitou laiků o své
vědomosti a budou se chovat jako dobří buddhisté. K tomu dnes někdy
mnišky a mniši pracují jako učitelé, sociální pracovníci, lékaři a dokonce i jako politici.<br><br>

To je často kritizováno, protože mniši a mnišky se tak mohou
snadněji zaplést do světských problémů a zapomenout tak na své původní poslání. Jiní naopak angažovanost mnichů podporují, protože si myslí, že to přispívá k rozšíření povědomí o buddhismu.<br><br>

<b>Musím se stát mnichem nebo mniškou, když chci dosáhnout osvícení?</b><br>
Samozřejmě že ne. V Buddhově době žili laici, kteří dosáhli osvícení. Někteří z nich byli natolik duchovně vyspělí, že dokázali učit mnichy a mnišky. <br><br>

V buddhismu je nejdůležitější moudrost, a ta nezávisí na tom, jestli nosíme žlutou róbu či džíny nebo jestli žijeme v klášteře či v domácnosti. <br><br>

Někdo zjistí, že klášterní prostředí, se všemi jeho výhodami i nevýhodami, je pro něj to nejlepší místo k duchovnímu rozvoji. Pro jiné je naopak prospěšnější život v domácnosti, který s sebou přináší jiné radosti a strasti. Každý jsme jiný.<br><br>

<b>Proč buddhističtí mniši a mnišky nosí mnišské roucho?</b><br>
Když lidé ve starověké Indii vstoupili do džungle, byli schopni podle žluté, oranžové nebo hnědé barvy listů odhadnout, které z nich dopadnou na zem jako první.<br><br>

V důsledku toho se v Indii stala žlutá barva symbolem mnišského života. Mnichové a mnišky nosí žlutá roucha, aby nám stále připomínali důležitost neulpívání, vzdávání se a nechávání být.<br><br>

<b>Jaký význam má to, že mají mniši a mnišky oholenou hlavu?</b><br>
Většinou nám záleží na tom, jak vypadáme. Ženy mají rády, když jejich
účes vypadá dobře a někteří muži si mohou zakládat na své dobře upravené lysině. Péče o naše vlasy může být časově náročná.<br><br>

Tím, že si mniši a mnišky oholí hlavu, získají více času na věci, které jsou opravdu důležité. Oholená hlava navíc symbolizuje zájem o duchovní život na úkor zájmu o vnější svět.<br><br>

<b>Mnišský život je tedy něco prospěšného. Co by se ale stalo, kdyby se
všichni stali mnichem nebo mniškou?</b><br>
Stejným způsobem bychom se mohli dotazovat na každé zaměstnání.<br><br>

„Zubař je důležité povolání, co by se ale stalo, kdybychom všichni pracovali jako zubaři? Nebyli by žádní učitelé, kuchaři, neměl by kdo řídit taxíky.“<br><br>

„Pracovat jako učitel je prospěšné. Co by se ale stalo, kdyby toto povolání vykonávali všichni? Neměli bychom zubaře atd.“<br><br>

Buddha nikdy nenavrhoval, abychom se všichni stali mnichy a mniškami a je zřejmé, že se tak nikdy nestane. Vždy ale budou žít lidé, kteří budou přitahováni jednoduchým mnišským životním stylem a které bude život v róbě těšit více, než cokoli jiného.<br><br>

A stejně jako zubaři nebo učitelé budou mít tito lidé zvláštní dovednosti a znalosti prospěšné pro komunitu, ve které žijí.<br><br>

<b>To by mohlo platit pro ty mnišky a mnichy, kteří učí, píší knihy a nebo vykonávají sociální práce. Ale jak je to v případě mnichů a mnišek, kteří pouze meditují? Co dobrého přinášejí komunitě kolem nich?</b><br>
Meditujícího mnicha můžeme přirovnat k vědci pracujícímu na nějakém
výzkumu. Společnost podporuje vědce v jejich výzkumech a doufá, že objeví nebo vynaleznou něco, co přispěje ke společenskému blahu. <br><br>

Stejně tak podporuje buddhistická komunita meditující mnichy, jejichž potřeby jsou nepatrné, a doufá, že získají moudrost, která bude prospěšná pro celou společnost. Ale i meditující mniši a mnišky, kterým se to nepodaří, jsou pro společnost přínosem. <br><br>

V některých moderních společnostech je životní styl bohatých a slavných lidí, plný extravagance, okázalé spotřeby a požitkářství, považován za dobrý příklad, nebo je jejich život považován
za záviděníhodný.<br><br>

Mniši a mnišky nám svým životním stylem připomínají, že k tomu, abychom žili spokojený život, nemusíme být bohatí. Jemný a
jednoduchý životní styl má také svoje výhody.<br><br>

<b>Slyšel jsem, že řád buddhistických mnišek již neexistuje, je to pravda?</b><br>
Buddha založil řád mnišek v průběhu svého života a po jeho smrti hrály
mnišky pět set let důležitou roli při udržování a rozvíjení buddhistické tradice.<br><br>

Ale z důvodů, které nejsou zcela jasné, se mniškám nikdy nedostávalo takové úcty a podpory jako mnichům a řád mnišek z Indie a jihovýchodní Asie zcela zmizel. Na Taiwanu, v Korei a v Japonsku se mu ale dál dařilo.<br><br>

Nedávno byly na Srí Lance podniknuty kroky k obnově řádu mnišek přenesením jeho linie z Taiwanu a to přesto, že někteří zastánci tradice zcela nesouhlasili. Obnovení řádu mnišek je ale určitě v souladu s Buddhovým záměrem, kterým bylo, aby muži i ženy mohli žít kontemplativním životem v klášteře a měli z něho prospěch
