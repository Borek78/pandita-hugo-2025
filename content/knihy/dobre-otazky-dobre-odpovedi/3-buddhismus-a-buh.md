---
title: Buddhismus a Bůh
levelUp: "knihy/dobre-otazky-dobre-odpovedi.html"
---

# 3. Buddhismus a Bůh

<b>Věří buddhisté v Boha?</b> <br>
Ne, nevěří. Mají pro to několik důvodů. Buddha stejně jako moderní sociologové a psychologové věřil, že náboženské představy, především pak představa o Bohu, mají svůj původ ve strachu. Buddha říká:

<div class="citace">
„Sevření strachem uchylují se lidé ke svatým horám, svatým lesům, svatým stromům a oltářům.“
Dp. 188
</div>

Primitivní člověk zjistil, že žije v nebezpečném a nepřátelském světě. Měl strach z divokých zvířat, z nedostatku jídla, ze zranění a nemoci a z přírodních jevů jako jsou hromy, blesky a sopky.<br><br>

Před těmito fenomény nebyl nikdy v bezpečí, a tak si vytvořil představu o Bohu, která mu poskytovala více pohodlí v dobrých časech, odvahu v nebezpečí a útěchu v dobách, kdy se mu nedařilo.
<br><br>

I dnes si lze všimnout, jak se lidé začínají zajímat o spiritualitu v kritických obdobích, a uslyšíte je říkat, že víra v Boha nebo bohy jim dává sílu k životu. Uslyšíte, že věří v určitého Boha, protože se k němu modlili v dobách, kdy to potřebovali, a jejich modlitba byla vyslyšena.<br><br>

Tohle všechno odpovídá Buddhově tvrzení, že představa o Bohu je odpovědí na strach a frustraci. Buddha nás učil, abychom se naučili porozumět svým strachům, zmenšili naše touhy a klidně a odvážně přijímali věci, které nejsme schopni změnit.<br><br>

<b>Druhým důvodem</b>, proč Buddha nevěřil v Boha, je neexistence důkazů,
které by představu o Bohu potvrzovaly. Existuje několik náboženství, která tvrdí, že boží slova jsou zachována v jejich svatých knihách, že jen oni sami rozumí podstatě Boha, že jejich Bůh existuje a že bůh ostatních náboženství neexistuje.
<br><br>

Podle některých náboženství je Bůh pohlaví mužského,
podle jiných ženského a některá tvrdí, že je bezpohlavní. Tato náboženství jsou spokojená a věří v to, že k dispozici jsou bohatá svědectví dokazující existenci jejich Boha, a nevěřícně se smějí důkazům jiných náboženství, která se pokouší dokázat existenci jiného Boha.<br><br>

Všechna tato náboženství se snažila celá staletí najít důkaz o existenci Boha. Není překvapující, že se jim žádný reálný, podstatný nebo nepopiratelný důkaz nepodařilo najít.<br><br>

<b>Třetí důvod</b>, proč Buddha nevěřil v Boha, je ten, že víra v něj není nutná. Někteří tvrdí, že víra v Boha je nutná k vysvětlení původu vesmíru. Ale tak to není. Věda velmi přesvědčivě vysvětlila, jak vesmír vznikl, aniž by musela ve svém vysvětlení použít Boha. <br><br>

Někdo říká, že víra v Boha je nutná k tomu, aby člověk žil šťastným a smysluplným životem. Znovu můžeme říci, že to tak není. Na zemi žijí miliony ateistů, a to nezmiňujeme buddhisty, kteří žijí užitečný, šťastný a smysluplný život bez víry v Boha.<br><br>

Jiní zase tvrdí, že víra v Boha je nutná, protože lidské bytosti jsou slabé a nejsou schopny si pomoci samy. Zde se zdá být skutečnost opět opačná. Často slyšíme o lidech, kteří překonali invaliditu, handicapy, obrovské překážky a těžkosti díky svým vlastním vnitřní zdrojům, pomocí vlastního úsilí a bez
víry v Boha. <br><br>

Podle jiných je Bůh nutný pro lidskou spásu. Tento argument
platí pouze pokud přijmete teologický koncept o Bohu spasiteli; buddhisté v tuto představu nevěří.<br><br>

Na základě vlastní zkušenosti Buddha viděl, že každá lidská bytost má potenciál očistit svou mysl, rozvinout nekonečnou laskavost, soucit a moudrost. Ve svém učení přenesl pozornost od nebe
k srdci a dodával nám odvahu k tomu, abychom našli řešení našich problémů v sebeporozumění.<br><br>

<b>Když není Bůh, jak tedy vznikl vesmír?</b><br>
Všechna náboženství mají své příběhy a mýty, které se pokoušejí odpovědět na tuto otázku. V dávných časech byly mýty jediným vysvětlením o počátku vesmíru. <br><br>

Ve dvacátém století ale lidstvo již zná fyziku, astronomii a geologii a mnoho z těchto mýtů bylo překonáno vědeckými fakty. Věda
vysvětlila počátek světa bez odkazu na představu o Bohu.<br><br>

<b>Co Buddha říká o počátku světa?</b><br>
Je zajímavé, že Buddhův pohled na začátek světa je velmi blízký pohledu vědeckému. V tzv. Agaňňa Suttě Buddha popisuje, jak je vesmír zničen a opět znovu vzniká do současné podoby po období bezpočtu milionů let.<br><br>

První formy života se vytváří na povrchu vody, v průběhu dalších mnoha milionů let se vyvíjí od jednoduchých ke komplexním organismům. Všechny tyto procesy jsou bez začátku a konce a jsou uvedeny v chod přirozenými příčinami.<br><br>

<b>Říkáte, že neexistují důkazy o existenci Boha.
Ale co zázraky?</b><br>
Je mnoho lidí, kteří říkají, že zázraky jsou důkazem boží existence. Slyšíme o přesvědčivých tvrzeních, že došlo k nějakému zázračnému uzdravení, ale nedaří se nám ho doložit lékařským potvrzením.<br><br>

Slýcháme i o zprávách z druhé ruky o tom, že byl někdo zázračně zachráněn před katastrofou, ale nikdy nenajdeme očitého svědka, který by to dosvědčil. Jindy se k nám zase donese zvěst, že modlitba uzdravila nemocné tělo nebo zlomenou nohu, ale nikdy se nám do rukou nedostane výsledek rentgenu nebo dosvědčující komentář lékařů. <br><br>

Neověřená přesvědčivá tvrzení, zvěsti a zprávy z druhé ruky nejsou náhradou za solidní evidenci. A solidní evidence o
zázracích je velmi vzácná. Nevysvětlitelné věci se nicméně stávají a neočekávané události se objevují. Ale naše neschopnost vysvětlit takové věci nedokazuje existenci Boha. Jenom dokazuje, že naše znalosti jsou stále nekompletní. <br><br>

Před tím, než se rozvinula moderní medicína, když lidé ještě
neznali původ nemocí, věřili, že Bůh nebo Bohyně seslali nemoc jako trest.<br><br>

Dnes již víme, co způsobuje tyto věci, a když onemocníme, můžeme brát léky. Ve chvíli, kdy budou naše znalosti o světě úplnější, budeme schopni porozumět tomu, co způsobuje nevysvětlitelné jevy, stejně jako jsme nyní schopni porozumět tomu, co způsobuje nemoci.
<br><br>

<b>Ale tolik lidí věří v nějakou formu Boha, tak to musí být pravda.</b><br>
Kvůli tomu určitě ne. V jednu dobu všichni věřili, že svět je placatý, ale všichni se mýlili. Počet lidí, kteří věří nějakému tvrzení, není měřítkem jeho pravdivosti.<br><br>

Jediný způsob, jak ověřit, jestli je nějaké tvrzení pravdivé, je
podívat se na fakta, která za ním stojí, a prověřit důkazy o nich.<br><br>

<b>Když buddhisté nevěří v Boha, v co tedy věří?</b><br>
Věří, že každá lidská bytost je cenná a důležitá a že všechny mají potenciál stát se Buddhou – perfektní lidskou bytostí. Věří, že lidé dokáží překonat vlastní zaslepenost a iracionalitu a vidět věci takové, jaké jsou. <br><br>

Věří, že hněv, nenávist, zlá vůle a žárlivost mohou být nahrazeny láskou, trpělivostí, štědrostí a laskavostí. Věří, že všechno toto je v možnostech každého člověka, když vyvine úsilí, podporován a veden ostatními přáteli – buddhisty – a inspirován příkladem Buddhy. <br><br>

Jak říká Buddha:

<div class="citace">
„Nikdo vás nezachrání, vy sami musíte jít, Buddhové jen jasně ukazují cestu.“<br> <br>

Dp. 165

</div>
