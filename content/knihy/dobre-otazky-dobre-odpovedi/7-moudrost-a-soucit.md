---
layout: default
title: Moudrost a soucit

levelUp: "knihy/dobre-otazky-dobre-odpovedi.html"
---

# 7. Moudrost a soucit

<b>Často slyším o tom, jak buddhisté mluví o moudrosti a soucitu. Co
tato dvě slova vlastně znamenají?</b><br>

Některé duchovní nauky považují lásku a soucit (oba termíny mají podobný význam) za nejdůležitější duchovní kvalitu a zapomínají na rozvíjení moudrosti. Výsledkem je dobrosrdečný blázen, člověk se spoustou laskavosti, ale s minimem porozumění. <br><br>

Jiné myšlenkové systémy, jako například věda, věří, že moudrost může být nejlépe rozvinuta, když jsou všechny emoce, včetně soucitu, přehlíženy. <br><br>

Výsledkem je to, že věda má tendenci být zcela zaujata výsledky a zapomíná na to, že smyslem vědy je to, aby člověku sloužila a ne aby mu dominovala. Jak jinak by vědci mohli vyvinout věci jako jsou atomové bomby, biologické a jiné zbraně?<br><br>

Buddhismus učí, že k tomu, aby z nás byla vyrovnaná a hotová osobnost,
musíme rozvinout moudrost i soucit.<br><br>

<b>A co je podle buddhismu moudrost?</b><br>
Tou nejrozvinutější moudrostí je meditativní porozumění tomu, že ve skutečnosti jsou všechny jevy neuspokojivé, pomíjivé a neosobní. Tato moudrost je naprosto osvobozující a vede k velkému bezpečí a štěstí, kterému se říká Nirvána. Buddha ale o této úrovni moudrosti příliš nemluví.<br><br>

Když jednoduše věříme tomu, co je nám řečeno, tak to není moudrost.
Opravdová moudrost je založena na vlastní zkušenosti.<br><br>

K tomu potřebujeme mít mysl otevřenou a nikoli uzavřenou, naslouchat jiným názorům a ne se uzavírat do vlastního světa; důkladně zvážit argumenty, které jsou v rozporu s našimi názory a nestrkat hlavu do písku; být spíš objektivní a nepředpojatý; nechat si čas na rozvinutí vlastních názorů a nepřijímat první emocionální myšlenku, která nám přijde na mysl; a vždy být připraven změnit názor, když se objeví fakta, která jsou s ním v rozporu.<br><br>

O člověku, který takto uvažuje, můžeme s jistotou říci, že je moudrý a že určitě dojde k opravdovému porozumění. Je jednoduché věřit všemu, co je nám řečeno. <br><br>

Buddhistická cesta vyžaduje mnoho odvahy, trpělivosti, pružnosti a
inteligence. Já myslím, že toho je schopno jen málo lidí.<br><br>

<b>Tak jaký má buddhismus smysl, když ho dokáže praktikovat pouze pár lidí?</b><br>
Je pravda, že ne každý je na buddhismus a dosažení Nirvány připraven.
Když se nám ale nepodaří Buddhovo učení plně pochopit v tomto životě,
alespoň budeme pracovat na tom, aby se nám to podařilo v některém
z dalších.<br><br>

A tak je mnoho lidí, kteří jsou s tou správnou podporou schopni
prohloubit své porozumění. A to je důvod, proč se buddhisté jemně a
v klidu snaží podělit o porozumění Buddhovu učení s ostatními. Buddha
nás učil ze soucitu a i my se ze soucitu snažíme o Buddhovo učení podělit.<br><br>

<b>Co je podle buddhismu soucit?</b><br>
Stejně jako moudrost popisuje intelektuální nebo rozumovou stránku
lidské podstaty, tak soucit pokrývá její emocionální nebo pocitovou část.<br><br>

Soucit je stejně jako moudrost lidskou kvalitou. Slovo soucit je složeno ze slabiky „sou“, která zastupuje slovo „společně“, a ze slova „cit“, které znamená „cítit“. Slovo soucit tedy popisuje mentální stav, kdy společně s někým cítíme. <br><br>

Když vidíme, že někdo trpí, cítíme jeho bolest, jako by
byla naše, a snažíme se ji zmenšit, tak to je soucit. Všechny nejlepší lidské vlastnosti jako solidarita, štědrost, starost a péče o druhé jsou manifestací soucitu.<br><br>

Je možné si všimnout, že u lidí, kteří mají mnoho soucitu, pramení
starost a péče o druhé ze starosti a péče o sebe sama. Opravdu dokážeme chápat ostatní, když chápeme sami sebe.<br><br>

Budeme vědět nejlépe, co je dobré pro ostatní, když budeme vědět, co je dobré pro nás samotné. Jak vidíme, v buddhismu se rozvoj vlastní osobnosti přirozeně vyvine v zájem o štěstí druhých. <br><br>

Buddhův život je toho příkladem. Strávil šest let snažením se o vlastní štěstí a poté byl schopen přispět ke štěstí celého lidstva.<br><br>

<b>Takže vy říkáte, že nejlépe jsme schopni pomoci ostatním až poté, co
jsme pomohli sami sobě. Není to trochu sobecké?</b><br>

Obvykle chápeme altruismus jako upřednostňování péče o druhé před
starostí o sebe sama a považujeme ho za protiklad k sobectví, které obvykle chápeme jako upřednostňování péče o sebe sama před péčí o druhé.<br><br>

Pohled buddhismu na altruismus a sobectví je jiný. Podle buddhismu ryzí
zájem o sebe sama vyústí v zájem o ostatní, protože s rozvojem duchovní
praxe buddhisté vidí menší rozdíly mezi sebou a ostatními.<br><br>
