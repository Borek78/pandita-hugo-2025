---
title: Historie buddhismu
levelUp: "knihy/dobre-otazky-dobre-odpovedi.html"
---

# 12. Historie buddhismu

<b>Buddhismus je nyní náboženstvím velkého počtu lidí v mnoha zemích. Jak k tomu došlo?</b>

Již 150 let po Buddhově smrti bylo jeho učení dobře známo po celé severní Indii. Asi v roce 262 před n.l. Buddhovo učení přijal Ašóka Mauriya, tehdejší vládce Indie, jenž se snažil rozšířit povědomí o Dhammě po celé své říši a ve svém snažení byl velmi úspěšný.<br><br>

Mnoho lidí bylo k Buddhově učení přitahováno vysokým etickým cítěním a částečně i díky tomu, že buddhismus oponoval hinduistickému kastovnímu systému.<br><br>

Ašóka svolal velký buddhistický koncil a vyslal mise buddhistických mnichů do sousedních zemí a dokonce i do Evropy. Nejúspěšnější z těchto misí byla srílanská, kde většina lidí postupně akceptovala buddhismus, a tak tomu je až dodnes.<br><br>

Dalším misím se podařilo přenést Buddhovo učení do jižní
a západní Indie a do oblasti, která je dnes známá jako Barma a Thajsko.<br><br>

Asi sto let po Ašókových misích se buddhismus rozšířil i do Afgánistánu a horských oblastí severní Indie a odtud mniši a obchodníci přenesli Dhammu do Centrální Asie a nakonec do Číny, odkud později Buddhovo učení proniklo do Korei a Japonska.<br><br>

Je zajímavé poznamenat, že buddhismus je jediný nečínský myšlenkový systém, který kdy v Číně zakořenil. Ve 12. století se buddhismus stal dominantním náboženstvím v Barmě, Thajsku, Kambodži a v Laosu, a to především díky úsilí mnichů ze Srí Lanky.<br><br>

<b>Jak a kdy se Tibet stal buddhistickou zemí?</b><br>
Asi v 8. století poslal král Tibetu svého velvyslance do Indie, aby do země přivezl buddhistické texty a mnichy. Buddhismus se uchytil, ale nestal se hlavním náboženstvím a to částečné díky opozici kněží místního náboženství Bön.<br><br>

V 11. století do Tibetu přišel velký počet mnichů a učitelů z Indie
a buddhismus v Tibetu pevně zakořenil. Od té doby je Tibet jednou z nejduchovnějších buddhistických zemí.<br><br>

<b>Takže buddhismus se nakonec velmi rozšířil.</b><br>
A nejenom to. Je jen velmi málo případů, kdy stoupenci buddhismu pronásledovali následovníky jiných náboženství a nebo kdy byl buddhismus šířen dobyvatelskými armádami.<br><br>

Buddhovo učení s sebou vždy neslo klidný a jemný životní styl, a používání násilí nebo útlaku ke konvertování se buddhismu protiví.<br><br>

<b>Jaký vliv měl buddhismus na země, do kterých pronikl?</b><br>
Mniši, kteří byly vysláni jako součást misí do cizích zemí, s sebou obvykle nepřinesli jenom Buddhovo učení, ale i to nejlepší z indické civilizace.<br><br>

Někteří byli zběhlí i v medicíně a zavedli nové lékařské postupy v oblastech, kde do té doby nebyly známy. Na Srí Lance, v Tibetu a v Centrální Asii bylodíky buddhistickým mnichům poprvé objeveno písmo a myšlenky s ním spojené.<br><br>

Před příchodem buddhismu byli Tibeťané a Mongolové divocí a neovladatelní lidé a díky buddhismu se stali jemnými a civilizovanými.
Díky vlivu Buddhova učení se i v Indii samotné stalo praktikování zvířecích obětí neoblíbeným a kastovní systém se stal méně krutým, tedy alespoň na nějakou dobu. <br><br>

V Evropě a v Severní Americe dnes buddhismus ovlivňuje svými postřehy o fungování lidské mysli západní psychologii.<br><br>

<b>Proč nakonec buddhismus z Indie zmizel?</b><br>
Tento nešťastný vývoj nikdy nikdo zcela uspokojivě nevysvětlil. Někteří
historici tvrdí, že se buddhistické instituce staly v Indii tak zkorumpovanými, že se proti nim lidé obrátili.<br><br>

Jiní jsou toho názoru, že buddhismus přijal příliš mnoho hinduistických myšlenek, až od něj byl postupně k nerozeznání. Další teorie vidí příčinu ve vzniku velkých klášterů podporovaných
tehdejšími vládci, ve kterých se mniši a mnišky odcizili od života obyčejných lidí. <br><br>

Ať byl důvod jakýkoli, v 8. a v 9. století bylo Buddhovo učení
v Indii na ústupu. Zcela z Indie zmizelo ve 13. století v důsledku chaosu a násilí v průběhu islámské invaze.<br><br>

<b>Ale v Indii jsou buddhisté i dnes, je to tak?</b><br>
Ano, je to tak. Od poloviny 20. století se buddhismu v Indii opět daří. V roce 1956 konvertoval k buddhismu vůdce kasty nedotknutelných, protože on a jeho lidé trpěli tradičním rozdělením společnosti na čtyři vrstvy. Od té doby akceptovalo buddhismus 8 miliónů lidí a další je následují.<br><br>

<b>Kdy se Buddhovo učení dostalo poprvé na Západ?</b><br>
Prvními buddhisty ze Západu se pravděpodobně stali Řekové, kteří se přestěhovali do Indie po invazi vojsk Alexandra Velikého ve 3. století před n.l.<br><br>

Obsahem jedné z nejdůležitějších buddhistických knih, Milindhapaňha,
je dialog mezi indickým mnichem Nagasenou a indo-řeckým králem Milindou.<br><br>

V moderní době začalo na Západě Buddhovo učení vzbuzovat respekt a obdiv ke konci 19. století, kdy vzdělanci začali překládat buddhistické texty a začali o něm psát knihy.<br><br>

Na začátku 20. století se již několik lidí ze Západu považovalo za buddhisty a někteří se stali buddhistickými mnichy. Od šedesátých let minulého století počet příznivců Buddhova učení vytrvale roste a dnes tvoří malou, ale významnou menšinu v Evropě a Severní Americe.<br><br>

<b>Můžete něco říci o různých buddhistických tradicích?</b><br>
Buddhovo učení přitahuje lidi z různých kultur a když bylo na vrcholu,
praktikovali ho lidé v oblasti od Malediv k Mongolsku, od Bajkalu k Bali.<br><br>

V některých zemích se udrželo po staletí a muselo se přizpůsobovat společenskému a intelektuálnímu vývoji. A zatímco s těmito změnami zůstala podstata buddhismu nezměněna, měnila se jeho vnější forma. <br><br>

Dnes rozlišujeme tři buddhistické tradice – théravádovou, mahájánovou a vadžrajánovou.<br><br>

<b>Co je théraváda?</b><br>
Slovo théraváda znamená „učení starších“ a tato tradice čerpá především
z pálijské Tipitaky, nejstaršího a nejucelenějšího záznamu Buddhova učení.<br><br>

Théraváda je konzervativnější tradice, je více spojená s klášterním životem a zachovává si jednodušší a střídmější přístup k praxi Buddhova
učení. Dnes je théraváda praktikována především na Srí Lance, v Barmě,
Thajsku, Laosu a Kambodži.<br><br>

<b>Jaký je mahájánový buddhismus?</b><br>
Někdy v 1. století před n. l. došlo v indické společnosti k určitým změnám, někteří učenci začali analyzovat některé aspekty Buddhova učení a v důsledku toho došlo k jeho novým interpretacím.<br><br>

Školy, které v této době vznikaly, se nazývaly mahájánou, neboli velkým vozidlem, protože tvrdily, že centrem jejich zájmu je i život v domácnosti, nikoli jen život v klášteře.<br><br>

Mahájána se nakonec stala v Indii dominantní formou buddhismu a dnes
je praktikována v Číne, Korei, Japonsku, na Taiwanu a ve Vietnamu.<br><br>
Někteří zastánci théravády říkají, že mahájána je překroucením Buddhova učení. Zastánci Mahájány se tomu brání a poukazují na fakt, že Buddha označil změnu jako jednu z nejvýznamnějších vlastností našeho světa a že jejich interpretace buddhismu je jeho překroucením stejně, jako je dub zkomoleninou žaludu.<br><br>

<b>Často jsem se setkal s výrazem hinájána. Co toto slovo označuje?</b><br>
Zastánci mahájány chtěli svou interpretaci buddhismu odlišit od raných
buddhistických škol, a tak ji nazvali Velkou cestou a ranější buddhistické tradice nazývali hinájánou, Malou cestou. Hinájána je tedy výraz, který používala mahájána pro théravádu.<br><br>

<b>A co je vadžrájána?</b><br>
Tento typ buddhismu se objevil v Indii v 6. století v době, kdy v Indii znovu ožíval hinduismus. Výsledkem toho bylo, že někteří buddhisté začali být ovlivňováni některými aspekty hinduismu – především uctíváním různých božstev a používáním složitých rituálů.<br><br>

V 11. století byla vadžrájána již v Tibetu dobře známá a prošla zde dalším vývojem. Zastánci vadžrájány považovali logiku, kterou obhajovali a pomocí které bránili své myšlenky, za neotřesitelnou, a proto svou interpretaci Buddhova učení nazvaly vadžrájánou, neboli Diamantová cesta.<br><br>

Vadžrájána čerpá spíše z tzv. tantrické literatury a nikoli z tradičních buddhistických textů, a proto je také někdy
nazývána tantrajánou.<br><br>

Vadžrájánu dnes praktikují buddhisté v Mongolsku, Tibetu, Nepálu, Bhútánu a Tibeťané žijící v Indii. To by všechno mohlo být matoucí. <br><br>

<b>Pokud chci praktikovat buddhismus, kterou tradici si mám vybrat?</b><br>
Snad bychom to mohli přirovnat k řece. Když byste se šli podívat k jejímu prameni a potom k jejímu ústí, zjistili byste, že na obou místech vypadá jinak. <br><br>

Ale kdybyste šli podél řeky od pramene – údolími, kolem vodopádů
a bezpočtu potoků, které se do ní vlévají – a po této dlouhé cestě byste dorazili k jejímu ústí, pochopili byste lépe, proč na obou místech řeka vypadá jinak.<br><br>

Pokud chcete studovat buddhismus, začněte nejranějším buddhismem – Čtyřmi ušlechtilými pravdami, Osmičlennou ušlechtilou stezkou, životem historického Buddhy atd.<br><br>

Potom prostudujte, proč a jak se myšlenky spojené s Buddhovým učení vyvíjely a zaměřte se na ten přístup k buddhismu, který je vám nejbližší. Pak jistě nebudete moci říci, že pramen řeky je nadřazený jejímu ústí a nebo že ústí řeky je deformací jejího pramene.
