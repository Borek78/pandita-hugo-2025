---
title: Štěstí a osud - věří buddhisté na osud?
levelUp: "knihy/dobre-otazky-dobre-odpovedi.html"
---

# 9. Štěstí a osud

<b>Co Buddha učil o magii a předpovídání budoucnosti?</b><br>
Buddha považoval magii, předpovídání osudu, nošení kouzelných ochranných přívěsků, a věštění za neužitečné pověry a výslovně je svým žákům zakazoval provádět. Nazývá je dokonce nízkými:

<div class="citace">
„Zatímco někteří lidé si vydělávají na své živobytí špatným a nízkým způsobem tak, že důvěřivým čtou z ruky, věští pro ně podle znamení, vykládají jim jejich sny, mnich Gautama se těmto nízkým a špatným druhům obživy vyhýbá.“<br><br>

D. I, 9-12

</div>

<b>Tak proč někdy lidé tyto věci praktikují a věří v ně?</b><br>
Protože je v nich chtivost, hněv a zaslepenost. Ve chvíli, kdy lidé porozumí Buddhovu učení, uvědomí si, že čisté srdce je dokáže ochránit lépe než trocha kovu a několik zarecitovaných slov, a už se na tyto věci nebudou spoléhat. <br><br>

V Buddhově učení jsou čest, laskavost, porozumění, trpělivost,
odpuštění, štědrost, věrnost a další dobré kvality tou opravdovou ochranou a poskytují skutečný blahobyt.<br><br>

<b>Ale nějaká magie funguje nebo ne?</b><br>
Znám člověka, který se živí magií. Tvrdí, že jeho kouzla vám přinesou štěstí, prosperitu a budou garantovat výhry v loterii. Ale jestliže je pravda to, co říká, tak proč už není multimilionář? <br><br>

Jestliže jeho kouzla fungují, tak proč nevyhrává v loterii každý týden? Jediné štěstí, které ten člověk má, je, že lidé jsou dost hloupí na to, aby si koupili jeho hloupá kouzla.<br><br>

<b>Existuje tedy taková věc jako štěstí?</b><br>
Slovník definuje štěstí jako „víru v to, že cokoli dobrého nebo špatného se stane, je důsledkem náhody nebo osudu.“ Buddha tento výklad naprosto odmítl.<br><br>

Všechno, co se stane, má svou specifickou příčinu nebo příčiny a
musí existovat nějaký vztah mezi příčinou a následkem. Když například
onemocníte, má to své příčiny. <br><br>

Vaše tělo musí přijít do styku s bakteriemi a musí být oslabené natolik, že jejich působení podlehne. Existuje určitý vztah mezi příčinou (bakterie a oslabené tělo) a důsledkem (nemoc).<br><br>

Neexistuje ale žádný vztah mezi tím, že máte u sebe papírek s několika slovy a tím, že jste bohatí nebo uděláte zkoušky. Buddhismus učí, že cokoli se stane, stane se z nějaké příčiny nebo příčin a ne proto, že je to náhoda, osud nebo štěstí.<br><br>

Lidé, které štěstí zajímá, se vždy snaží něco dostat – většinou více peněz a bohatství. Buddha nás učí, že daleko důležitější je naše
mysl a naše srdce. Říká:

<div class="citace">
„Být bohatý zkušenostmi a velmi dovedný.<br>
Být dobře vycvičený <br>
a být schopen dobře volit slova -<br>
to je to největší štěstí.<br><br>

Podporovat matku a otce,<br>
starat se o ženu a děti<br>
a mít nesložité povolání -<br>
to je to největší štěstí.<br><br>

Být štědrý, spravedlivý,<br>
pomáhající vlastním příbuzným<br>
a bez viny v jednání -<br>
to je to největší štěstí.<br><br>

Vyhýbat se zlu<br>
a silným nápojům.<br>
Být vždy pevný ve své poctivosti -<br>
to je to největší štěstí.<br><br>

Úcta, skromnost,<br>
spokojenost, vděčnost<br>
a naslouchání dobré Dhammě -<br>
to je to největší štěstí.“<br><br>

SN. 261-6

</div>
