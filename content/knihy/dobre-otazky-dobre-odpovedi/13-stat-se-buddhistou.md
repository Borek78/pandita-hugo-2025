---
title: Stát se buddhistou
levelUp: "knihy/dobre-otazky-dobre-odpovedi.html"
---

# 13. Stát se buddhistou

<b>To, co jste o buddhismu říkal, se mi zdá velmi zajímavé. Jak se můžu
stát buddhistou?</b><br>
V Buddhově době žil muž, který se jmenoval Upáli. Vyznával jiné učení a
rozhodl se promluvit si s Buddhou a pokusit se ho získat pro své přesvědčení. Ale setkání s Buddhou na něj udělalo takový dojem, že se rozhodl stát se jeho stoupencem. Buddha mu na to však řekl:

<div class="citace">
„Nejdříve vše důkladně zvaž. Správná úvaha je žádoucí v případě člověka, který je ve svém okolí dobře známý, jako jsi ty.“ 
<br><br>

M. II, 379

</div>

V buddhismu je porozumění ta nejdůležitější věc a k jeho prohloubení
potřebujeme čas. A tak se impulsivně do buddhismu nehrňte. Nespěchejte, ptejte se, opatrně vše zvažte a až potom učiňte rozhodnutí. <br><br>

Buddha netoužil mít velké množství příznivců. Spíše stál o to, aby lidé praktikovali jeho učení na základě důkladného pozorování a analýzy.<br><br>

<b>Když jsem tohle udělal a došel jsem k závěru, že Buddhovo učení je
pro mě akceptovatelné, co mám udělat, pokud se chci stát buddhistou?</b><br>
Nejlepší by bylo připojit se k nějaké buddhistické skupině a dál pokračovat ve studiu Buddhova učení. Až budeš připraven, můžeš se stát buddhistou formálně přijetím Trojího útočiště.<br><br>

<b>A co je Trojí útočiště?</b><br>
Útočiště je místo, kam se lidé uchylují, když jsou v nesnázích nebo když se potřebují ukrýt do bezpečí. Je mnoho druhů útočiště. Pokud jsou lidé nešťastní, jsou jejich útočištěm přátelé. Buddha řekl:

<div class="citace">
„Přijmout útočiště u Buddhy, Dhammy a Sangy, a díky opravdovému porozumění uvidět Čtyři ušlechtilé pravdy – O neuspokojivosti a utrpení, O příčině utrpení, O ukončení utrpení a o Ušlechtilé osmidílné stezce, která vede k ukončení utrpení – až to je opravdu bezpečné útočiště, které osvobozuje od utrpení.“<br><br>

DP. 189-192

</div>

Přijetí útočiště u Buddhy je vyjádřením přesvědčení, že je možné dosáhnout úplného osvícení a dokonalosti, jichž dosáhl i Buddha.<br><br>

Přijetí útočiště u Dhammy znamená ustanovení Čtyř ušlechtilých pravd a Ušlechtilé osmidílné stezky jako základen našeho života.<br><br>

Přijetí útočiště u Sangy je hledáním opory, inspirace a vedení u všech, kteří jdou Ušlechtilou osmidílnou stezkou.<br><br>

Přijetím Trojího útočiště se člověk stane buddhistou a učiní tak
první krok na cestě k Nirváně.<br><br>

<b>Jaké změny se uskutečnily ve vašem životě od chvíle, kdy jste přijal
Trojí útočiště poprvé?</b><br>

Stejně jako bezpočtu milionů lidí za posledních 2 500 let mi Buddhovo
učení pomohlo lépe porozumět tomuto světu, dalo smysl životu, který se
předtím zdál beze smyslu, poskytlo mi návod k jednání ve formě lidského
a soucitného etického systému a dalo mi naději, že v jednom z příštích
životů můžu dosáhnout stavu čistoty a dokonalosti. <br><br>

Básník ve starověké Indii jednou o Buddhovi napsal:

<div class="citace">
„Hledat u něho útočiště, oslavovat jeho ctnosti, vzdávat mu čest a praktikovat jeho Dhammu znamená jednat s porozuměním.“
</div>

<b>Mám přítele, který se mě vždy snaží obrátit na své náboženství. Jeho
náboženství mě ale nezajímá a dokonce jsem mu to i řekl. On mě ale
ne a ne dát pokoj. Co s tím můžu dělat?</b><br>
První věc, jíž byste měl porozumět je, že ten člověk není vaším opravdovým přítelem. Opravdový přítel by vás přijal takového, jaký jste, a respektoval by vaše přání. Připadá mi, že tenhle člověk přátelství jen předstírá kvůli tomu, aby vás obrátil. Pokud se vám jiní lidé snaží něco vnutit, tak určitě nejsou vašimi přáteli.<br><br>

<br>

<b>Ale on říká, že se chce se mnou o své náboženství podělit.</b><br>
Podělit se o náboženství je dobrá věc. Ale domnívám se, že váš přítel nezná rozdíl mezi podělením se a vnucováním. Mám jablko, půlku vám nabídnu a vy ji přijmete. V takovém případě jsem se s vámi o polovinu podělil. Když mi však řeknete:<br><br>

„Díky, ale už jsem jedl,“ a já přesto trvám na tom, abyste si
půlku vzal tak dlouho, dokud si ji nevezmete, tak to můžeme těžko nazvat sdílením.<br><br>

Lidé jako tento váš přítel se pokouší zamaskovat své špatné chování tím, že jej nazývají sdílením, láskou nebo štědrostí. Ale ať ho nazvou
jakkoli, jejich chování je prostě hrubé, nezdvořilé a sobecké.<br><br>

<b>Tak jak ho můžu zastavit?</b><br>
To je jednoduché. Za prvé si ujasněte, co chcete udělat. Za druhé mu to
jasně a stručně řekněte. Za třetí, když vám bude pokládat otázky typu
„A jaký je tvůj názor na tohle?“ nebo „Proč nechceš jít se mnou na to setkání?“, potom jasně, zdvořile a vytrvale zopakujte svou první odpověď:<br><br>

„Děkuji za tvé pozvání, ale nemám chuť s tebou jít.“<br>
„A proč ne?“<br>
„To je moje věc. Nemám chuť jít.“<br>
„Ale bude tam mnoho zajímavých lidí.“<br>
„To určitě ano, ale stejně se mi nechce.“<br>
„Já tě zvu, protože jsem tvůj kamarád a mám o tebe starost.“<br>
„Jsem rád, že o mne máš starost, ale mně se přesto na to setkání
jít nechce.“<br><br>

Když budete jasně, trpělivě a vytrvale opakovat svůj odmítavý postoj a nenecháte se zavléct do diskuze, nakonec to vzdá. Je škoda,
že musíte postupovat takovýmto způsobem, ale je velmi důležité, aby se
ostatní naučili, že vám nemůžou vnucovat své nápady a přání.<br><br>

<b>Měli by se buddhisté dělit o Dhammu s dalšími lidmi?</b><br>
Ano, měli. A myslím si, že většina buddhistů rozumí rozdílu mezi dělením se a vnucováním. Když se vás lidé zeptají na buddhismus, odpovězte jim.<br><br>

Můžete jim dokonce říct něco o buddhismu bez toho, aniž by se vás ptali. Ale když vám svým chováním nebo slovy dají najevo, že je to nezajímá, akceptujte to a respektujte jejich přání.<br><br>

Je také důležité si uvědomit, že druhé informujete o tom, co Dhamma je, hlavně svými činy a nikoli slovy. Ukažte druhým Dhammu tím, jak budete vždy uvážlivý, laskavý, tolerantní, přímý a čestný.<br><br>

Každý člověk, který důkladně Dhammu pozná, vytrvale ji praktikuje a štědře se o ni dělí s ostatními, může být velkým přínosem pro sebe i své okolí.<br><br>
